
Ni ugonjwa ambao kwa kiasi kikubwa unawachanganya hata watalaam wa afya  wasijue chanzo, sababu zake
Katika hili hakuna mpaka kwamba wanawake wengi duniani huumwa wakati wa ujauzito.
Maradhi yao kwa lugha ya kitaalamu huitwa, maradhi ya asubuhi au kwa lugha ya Kiingereza ‘morning sickness’.
Kwa kawaida, wanawake wajawazito hutapika wakati mimba bado ni changa na hali hii huisha mimba inapokomaa na kufikia wiki 16, ingawa kwa wengine huweza kuendelea kutapika hadi wakati wa kujifungua.
Also Read
Ukata unavyotesa vyama vya upinzani
Tanzania inavyoonekana machoni mwa wadau suala la demokrasia
Hali ya kujisikia kutapika kwa kawaida huweza kudumu kwa saa moja hadi saa nne na wengine huweza kutapika wakati wote wa siku huku wengine wakitapika asubuhi au jioni.
Watalaamu wanaeleza kuwa nusu ya wanawake wote duniani wanaoshika ujauzito hujisikia kuumwa wakati huo hivyo jambo hilo hutajwa kuwa ni la kawaida.
Kwa kawaida kutapika huanza wakati mimba ipo katika wiki ya tisa.
Profesa Malise Kaisi, ambaye ni baktari bingwa mstaafu wa masuala ya uzazi nchini anasema, kutapika kwa wanawake au kuchukia watu, aina fulani ya chakula au wakati mwingine harufu ni kitabu kilichofungwa au kwa lugha nyingine ni siri nzito.
“Hakuna wataalamu walioweza kubaini kwa nini wanawake hutapika wakati wa ujauzito, inawezekana ni homoni, lakini haijathibitishwa, inawezekana na kuumbwa kwa kiumbe kipya na hivyo tumboni kuwa na jambo geni, nayo pia haijathibitishwa,” anasema.
Daktari Bingwa wa Magonjwa ya Wanawake, Cyriel Massawe  wa Hospitali ya Muhimbili (MNH) anasema, kwa ujumla, hakina sababu maalum inayoweza kutajwa kusababisha mwanamke mjamzito kutapika wakati huo  yapo mambo mengi yanayochangia hali hiyo.
Anasema mwili huwa na mabadiliko makubwa ambayo husababishwa na kuumwa kwa kiumbe tumboni hali hiyo huubadilisha mwili kwa kiasi kikubwa na kusababisha mabadiliko hayo.
‘Kwa jumla, vichocheo vya  huweza kusababisha mambo mengi, hali ya maisha ya mwanamke huweza kubadilika ingawa hutofautiana kati ya mwanamke mmoja na mwingine,” anasema.
Anasema, mabadiliko hayo ya vichocheo huweza hata kumfanya mwanamke mjamzito kuwa na mitazamo tofauti na baadhi ya vitu kwa mfano kuchukia harufu ya vitunguu, kumchukia mtu fulani au eneo fulani.
“’Hormones’ hizo huwabadilisha wengine, hisia zao hubadilika, anavitazama  vitu kitofauti. Labda kutokana na mabadiliko aliyonayo, lakini ni vitu ambavyo huwezi kujua.   Kwa mfano, kuna  vitu ambavyo angevumilia akiwa mzima lakini akiwa mjamzito vinamshinda,” anasema Dk Massawe.
Baadhi ya wanawake hutema mate kwa wingi kiasi cha kutembea na kopo mchana kutwa, jambo ambalo Dk Massawe anasema pia linasababishwa na mabadiliko ya vichocheo.
Dk Massawe anaongeza kuwa madhara yanayosababishwa na mjamzito kutapika sana ambapo anasema, ni pamoja na kupoteza maji kwa wingi (dehydration) kuwa dhaifu, na kupata msongo wa mawazo.
Anaongeza kuwa, mwanamke anapotapika sana hupoteza wingi wa virutubisho ambavyo ni muhimu kwa mwili wake na kwa makuzi ya mtoto wake.
Dk Abood Mwanausi wa Kliniki ya Mama na Mtoto, Temeke jijini Dar es Salaam anasema  mjamzito hali ya kutapika husababishwa na kuwepo kwa kiumbe kipya mwilini mwake.
Anasema, hali hiyo husababisha baadhi ya vichocheo kubadilika nyingine zinazotakiwa kutoka nje kwa kawaida huwa hazitoki na kusababisha hali ya kichefuchefu na kutapika.
“Hivyo vichocheo vingine vina madhara kwa mwili na hutofautiana kati ya mwanamke na mwanamke, wengine huwaathiri sana kiasi cha kuumwa hadi wakati wa kujifungua na wengine kwa kipindi kifupi tu,” anasema.
Wanaume wasipowajali wanawake katika kipindi hiki huwaathiri zaidi kisaikolojia na huweza kuwa chanzo cha migogoro ya kudumu kwenye ndoa.
Sababu zinazohisiwa na kutapika
Wataalamu wa afya wanasema kuwa, zipo sababu mbalimbali ambazo huenda zinasababisha mjamzito kutapika ingawa bado hazijathibitishwa iwapo ni kweli zinasababisha kutapika na kichefuchefu.
Sababu ya kwanza inayotajwa ni iwapo mjamzito ana mimba ya mtoto wa kike. Pia, mwanamke kuwa na mimba ya kwanza nayo ni sababu nyingine.
Wataalamu hao wanaeleza kuwa, kutapika na kichefuchefu husababishwa na historia ya familia yake. Iwapo mama, bibi au dada yake ana historia ya kutapika na kupata kichefuchefu wakati wa ujauzito  aghalabu hata wewe huweza kupata hali hiyo.
Pia, anapokuwa na msongo wa mawazo, historia ya maradhi ya kihisia, unene kupita kiasi na iwapo mimba imepatikana wakati msichana ana umri mdogo.
Wanaongeza kuwa, kama mjamzito ana mimba ya pacha nayo huweza kuwa ni sababu mojawapo. Lakini pia, kama mwanamke aliwahi kutapika na kujisikia kichefuchefu alipokuwa akitumia vidonge vya uzazi wa  mpango.
Mchango wa mwanamume
Dk Massawe anasema, ni vyema wanaume wakawaelewa wake au wenza wao pindi wanapokuwa katika hali hii na kuwalea ipasavyo.
“Mwanamume ajue kuwa mke wangu ana mabadiliko haya kwa sababu ya hali hii, si kama alivyokuwa zamani,” anasema na kuongeza kuwa hiki ni kipindi cha kupendwa zaidi na kusaidiwa.
Jambo la kufanya
Kutapika na kichefuchefu wakati wa ujauzito ni jambo la kawaida kwa mwanamke mjamzito, ipo dawa ya kuzuia kutapika lakini wataalamu wa afya wanasema inasaidia kwa kiwango kidogo ambacho wanashauri ni bora kutotumia.
Inaelezwa kuwa vidonge vya kuzuia kutapika huzizuia homoni mbaya kutoka, hivyo mjamzito huendelea kujisikia vibaya na huenda akaendelea kutapika baada ya muda mfupi.
Mtandao wa Habari za Afya wa MedlinePlus, Marekani unatoa njia kadhaa za kumsaidia mama mjamzito kuzuia kutapika au hata kupata unafuu wakati wa hali yake.
*Mkate mkavu mara baada ya kuamka na maji ya uvuguvugu.
*Kula chakula kidogo kikavu usiku
* Epuka kula kiasi kikubwa cha mlo badala yake kula  vitafunwa kila baada ya saa moja au mbili na kunywa vinywaji na maji mengi.
*Kula vyakula vyenye protini kwa wingi, kama karanga, matunda aina ya tufaa, vyakula vya nafaka, maziwa, maziwa mtindi au ‘yoghurt’
* Epuka vyakula vyenye chumvi, sukari na mafuta kwa wingi.
*Kula tangawizi mbichi, au biskuti za tangawizi, chai ya tangawizi au pipi za tangawizi.
* Jitahidi kutapika nyongo wakati wa asubuhi na unaweza kukaa kwa amani mchana kutwa.
In the headlines